<!DOCTYPE html>
<html lang="da">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Første skoledag</title>
    <link rel="stylesheet" href="../style.css">
    <script src="app.js" defer></script>
</head>
<body>
    <div class="container">
        <header>
            <h1>Velkommen til min blog</h1>
            <nav>
                <ul>
                    <li><a href="/">Forside</a></li>
                    <li><a href="/blog">Blog</a></li>
                    <li><a href="/om-mig">Om mig</a></li>
                </ul>
            </nav>
        </header>
        <main>
            <article>
                <p><time datetime="2025-01-15">15. januar 2025</time></p>
                    <h2>Min første tid som IT-supporter elev</h2>
                    <p>Min første tid som IT-supporter elev var fyldt med nye indtryk og aha-oplevelser. Jeg troede, jeg havde forberedt mig godt på min nye situation, men det viste sig at være en stor omvæltning alligevel.</p>
                    <p>Jeg fandt hurtigt ud af, at jeg var landet på den rigtige hylde, da jeg så, hvad vi skulle igennem de første seks måneder på grundforløbet. Det var en blanding af grundlæggende viden om IT og teknologi, software, hardware, kodning samt serverteknologi. Da jeg startede på skolen, blev vi hurtigt informeret om, at vi skulle søge lærepladser med det samme. Jeg troede, det ville være nemt at finde en læreplads, men jeg blev klogere. I min klasse var der to elever, der allerede havde en læreplads, da vi startede, men de droppede begge ud i løbet af grundforløbet.</p>
                    <p>Grundforløbet i Roskilde er rigtig godt, og vi har en dygtig lærer ved navn Kim Donnerborg. Kim har mange års erfaring inden for IT, og han er god til at lære fra sig og har en inspirerende personlighed.</p>
                    <p>Som tiden gik, blev jeg mere og mere vant til at gå i skole, men der var stadig mange bolde i luften hver uge. Vi havde ugentlige projekter, der varede mellem en og tre uger. Samtidig skulle vi læse Cisco, da vi skulle til eksamener cirka hver 14. dag. Oven i det skulle vi også søge læreplads.</p>
                    <p>Læreplads! Den helt store udfordring som IT-supporter elev er at finde en læreplads, og de hænger ikke på træerne. Hvis man er heldig, bliver der slået én stilling op i hovedstadsområdet hver 14. dag, og der er virkelig mange, der søger den samme stilling.</p>
                    <p>Jeg knoklede for at finde en læreplads. Jeg skrev og ringede til mange firmaer og sendte mange uopfordrede ansøgninger. Jeg havde lange lister med folk, jeg havde talt med, og folk, jeg skulle tale med. Jeg fandt mange kontakter på LinkedIn ved at søge på IT-chef og lignende og kunne derefter google deres navn og finde telefonnummer og e-mailadresse.</p>
                    <p>Min erfaring er nu, at man først rigtigt får hul igennem, når man er ved at være færdig med grundforløbet, medmindre man har erfaring fra branchen, eller dem, der rekrutterer i en virksomhed, kan se, at man passer 100% ind i teamet.</p>
                    <p>Jeg var til min første samtale i november 2024 hos Forsvaret, en måned før jeg afsluttede grundforløbet. Jeg fik desværre ikke jobbet, da der var en anden, der havde lidt erfaring, lød det fra Forsvaret. Jeg lærte dog meget af det, og set i bakspejlet var jeg alt for ivrig efter at få en læreplads.</p>
                    <p>December 2024 var eksamenstid både i matematik, engelsk samt den afsluttende eksamen i IT-support. Der var fart på, men alt gik fornuftigt, og jeg er glad for, at det er overstået.</p>
                    <p>Da jeg ikke fandt en læreplads, mens jeg gik på grundforløbet, blev jeg overført til skolepraktik, indtil jeg fandt en læreplads. Det er ikke specielt sjovt at gå på skolen, men man har tid til at lave ansøgninger. Jeg brugte lang tid på at lave research om, hvordan man fanger firmaernes opmærksomhed, når de ser en ansøgning. Jeg lavede et lækkert design, brugte firmaernes logoer og billeder. Jeg tog faktisk også ud til et firma for at tage billeder af deres bygning, som jeg kunne bruge i en ansøgning. Jeg gik så langt, at jeg lavede en video på næsten tre minutter, hvor jeg gennem billeder, videoer og ord fortalte om, hvem jeg var, og hvad jeg stod for. Pludselig skete der noget med ansøgningerne, og jeg blev kaldt til samtaler! Jeg var endnu engang til samtale hos Forsvaret, dog på en anden lokation. Jeg var også til samtale hos Center for Digital Dannelse, men vi var ikke et match, og vi blev enige om det under samtalen.</p>
                    <p>Jeg fik jobbet hos Forsvaret! Jeg var så heldig at få jobbet hos Forsvaret, og jeg var meget glad, da jeg følte, vi var et godt match, og der var god kemi. Jeg kunne også godt se mig selv arbejde der. Uheldigvis for Forsvaret blev jeg også kontaktet af Patent- og Varemærkestyrelsen, som gerne ville se mig til en samtale. Efter første samtale kunne jeg mærke, at det sted var endnu bedre for mig. De var meget professionelle og virkede kompetente, og jeg kunne mærke, at det var et sted, hvor jeg kunne lære betydeligt mere end hos Forsvaret. Jeg var heldig at blive tilbudt jobbet hos Patent- og Varemærkestyrelsen efter anden samtale.</p>
                    <p>Efter jeg fik jobbet hos Patent- og Varemærkestyrelsen, blev jeg faktisk ringet op af Ørsted, men jeg kunne stadigvæk bedst se mig selv arbejde hos Patent- og Varemærkestyrelsen, så jeg takkede nej tak til en samtale.</p>
                    <p>Så kort resumé over, hvordan jeg fik læreplads må være, at den første tid på grundforløbet brugte jeg på at få erfaring i at skrive ansøgninger. Jeg fandt frem til, at jeg skulle lave en flot ansøgning med gode billeder og god tekst. Jeg havde et grundforløbsbevis, der viser, at jeg kan noget. Jeg lavede en præsentationsvideo på næsten tre minutter. Jeg var ivrig, men ikke for meget - det er balancen.</p>
                    <p>PS. Jeg mener, at vi var 21 på holdet, da jeg startede på grundforløbet, og der var 2, der havde læreplads inden grundforløbet sluttede.</p>
                   
            </article>

        </main>
        <footer>
            <p>&copy; 2025 Min Blog</p>
        </footer>
    </div>
    <script src="../script.js"></script>
</body>
</html>
